---
title: "Terug op oude grond"
date: '2025-04-28T08:00:00+01:00'
author: Anne
layout: post
tags:
  - '2025'
  - 'weeknotes'
lang: nl
---

Er is nu ruim een week voorbij sinds mijn [laatste weeknote](/2025/04/18/heimwee.html). De afgelopen weken zat ik
vrijdagmiddag tijdens de zwemles van mijn dochter op een terras mijn weeknote te schrijven. Nu dus wat verlaat, want
afgelopen vrijdag gaf ik een presentatie bij
[Search Engines Amsterdam (SEA)](https://www.meetup.com/sea-search-engines-amsterdam/events/304267117/) op de UvA -
terug op mijn oude turf. Ik studeerde, werkte, en promoveerde daar, en organiseerde ooit zelf deze meetup.

## Twee werelden komen samen

Ik vertelde over ons [Machine Law](/2025/01/25/machine-law.html) project en gaf een demo. Het was leuk om te merken
hoe mijn huidige werk bij de overheid en mijn academische achtergrond in information retrieval samenkwamen.

Het publiek stelde goede vragen en had suggesties waar we echt wat aan hebben. De vragen waren van een andere orde dan
die van collega-ambtenaren. Ze gingen over hoe je dat dan betrouwbaar kan doen, machine uitvoerbare wetten uit tekst
extraheren, en of/hoe je daar een academische challenge van zou kunnen maken. Die verschillende perspectieven zijn
waardevol.

## Bezoek aan OpenGov Lab

Voor mijn presentatie bracht ik ook een bezoek aan het net opgerichte [ICAI OpenGov Lab](https://opengov.nl/).

<blockquote class="bluesky-embed" data-bluesky-uri="at://did:plc:r664jqhgqixm3y7c6u4vtioh/app.bsky.feed.post/3lnnewznyz22l" data-bluesky-cid="bafyreiauybioghc6guqy35s3ygd7sdlgapjqsq4fixdvlx7y3o2lm255ca" data-bluesky-embed-color-mode="white"><p lang="en">Today, @anneschuth.nl (Rijks ICT Gilde) visited the @opengov.nl lab before his talk at @irlab-amsterdam.bsky.social (www.meetup.com/sea-search-e...), to explore collaboration with our PhD students Damiaan and Lisa, and catch up with @graus.nu and @jkamps.bsky.social. Great having you around, Anne!<br><br><a href="https://bsky.app/profile/did:plc:r664jqhgqixm3y7c6u4vtioh/post/3lnnewznyz22l?ref_src=embed">[image or embed]</a></p>&mdash; ICAI OpenGov Lab (<a href="https://bsky.app/profile/did:plc:r664jqhgqixm3y7c6u4vtioh?ref_src=embed">@opengov.nl</a>) <a href="https://bsky.app/profile/did:plc:r664jqhgqixm3y7c6u4vtioh/post/3lnnewznyz22l?ref_src=embed">April 25, 2025 at 3:58 PM</a></blockquote><script async src="https://embed.bsky.app/static/embed.js" charset="utf-8"></script>

Het lab werkt aan AI-technologie voor overheidstransparantie - dus niet precies hetzelfde als Machine Law, maar er zit
wel flink wat overlap. Ik sprak promovendi die deels bij de UvA en deels bij de overheid werken, precies op het snijvlak
waar ik het meest in geïnteresseerd ben. We bespraken hoe we complexe wetteksten toegankelijker kunnen maken voor zowel
mensen als machines. En hoe jurisprudentie zou moeten werken in deze context.

## Oude en nieuwe gezichten

Het was natuurlijk ook gewoon leuk om weer rond te lopen op Science Park. Ik sprak met mijn promotor, oude bekenden, en
nieuwe gezichten. Het lab is veranderd, maar de kern is hetzelfde gebleven.

Na afloop deden we wat we vroeger ook altijd deden: pitchers bier bij [Eetcafe Oerknal](https://eetcafeoerknal.nl/) in
de zon. Sommige dingen veranderen nooit, gelukkig maar. Juist in die informele setting ontstonden de leukste gesprekken
over Machine Law, de toekomst van overheidsdigitalisering, en hoe het is om bij de overheid te werken.

## Wat ik ervan meeneem

Deze dag bevestigde voor mij hoe belangrijk het is om als overheid niet in een bubbel te werken. Toen ik bij Spotify
werkte, zag ik hoe tech bedrijven veel sterker verbonden zijn met de academische wereld. Die uitwisseling van ideeën
missen we nog te vaak bij de overheid, terwijl we er juist enorm van kunnen profiteren.

Mijn ervaringen tot nu toe - van promotie tot Spotify tot overheid - hebben me geleerd dat je vooruitgang niet alleen
vindt binnen één domein. De interessante oplossingen ontstaan juist als verschillende werelden samenkomen.

Die gedachte neem ik mee in het verder ontwikkelen van [Machine Law](/2025/02/07/paradox.html). Niet als een
tijdelijk [innovatie-experiment](/2025/03/28/nieuw-normaal.html), maar als een serieuze aanpak die zowel theoretisch
onderbouwd als praktisch toepasbaar is.
