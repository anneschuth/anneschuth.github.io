---
title: "Duwen en trekken"
date: '2025-11-22T09:00:00+01:00'
author: Anne
layout: post
tags:
  - '2025'
  - 'weeknotes'
  - 'regelrecht'
---

Week 120 bij de overheid. Deze week was ik vooral bezig met het waarborgen van ons technische werk voor het nieuwe jaar. Budgetten, plannen, en hiring. Klinkt saai, is het ook een beetje. Maar het voelt wel alsof er dingen bewegen.

## Meerdere keren per dag

Budgetten toekennen en die hele processen duren weken. Dat is bij tech bedrijven overigens ook niet triviaal. Maar wat hier anders is: het is letterlijk meerdere keren per dag duwen en trekken. Bellen en mailen. Er zijn veel mensen betrokken aan allerlei kanten van organisaties. Die allemaal stukjes van de puzzel moeten oplossen.

Het klinkt vermoeiend. En dat zou het ook zijn als het niet zou lukken. Maar eerlijk gezegd vind ik het nu niet heel erg vermoeiend. Misschien omdat we werken aan dingen die momentum hebben. Of gewoon gewenning aan het systeem.

## De paraplu

De mensen die we proberen aan te trekken zouden hier niets van moeten merken. Dat is een bewuste keuze. Wij proberen een paraplu te zijn, de mensen die technisch werk doen afschermen van de bureaucratische rompslomp.

Dat lukt deels. Niet altijd, maar vaker dan niet. En dat geeft energie: als je mensen ruimte kunt geven om te bouwen zonder dat ze verdrinken in processen, dan creÃ«er je iets waardevols.

## Verschuiving

Er lijkt iets te veranderen. Techniek dichter op beleid lijkt minder een discussie. Software maken is beleid maken, dat idee lijkt meer geaccepteerd dan toen ik begon in 2023.

Ik zie het aan de ruimte die we krijgen. En ook doordat ik de RegelRecht demo nu op de hoogste bestuurstafels mag geven. Het effect is vergelijkbaar met de eerdere gesprekken met wetenschappers en beleidsmakers: mensen gaan rechtop zitten, de vragen worden inhoudelijker.

Maar concreet maken blijft moeilijk. "En nu gaan we deze wet of regel helemaal met RegelRecht uitvoeren", die stap is er nog niet. Iemand met mandaat moet dat gewoon doen. En ik denk dat het vooral praktisch is: mensen zijn druk, vol met van alles.

## Eigenaarschap

Waar hoop ik over een jaar te staan? Ik hoop echt op eigenaarschap bij hoog bestuur. Niet "we vinden het interessant", maar "dit wordt onderdeel van mijn portefeuille, hier neem ik verantwoordelijkheid voor". Slagen en falen met ons.

Zie ik daar beweging in? Nog niet. Maar de interesse is er wel. En dat is meer dan niets.

## Energie

Deze week heb ik budgetten geregeld en goede mensen gesproken. Dat geeft energie. Het zijn concrete, tastbare dingen waar je wat mee kunt. Het duwen en trekken werkt, ook al gaat niet alles zo snel als ik zou willen. Maar het beweegt wel. En dat is voorlopig genoeg om door te gaan.
